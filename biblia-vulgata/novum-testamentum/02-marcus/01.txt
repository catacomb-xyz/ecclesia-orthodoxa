Initium Ēvangeliī Iēsū Chrīstī, Fīliī Deī.
Sīcut scrīptum est in Īsāiā prophētā: Ecce ego mittō Angelum meum ante faciem tuam, quī praeparābit viam tuam ante tē.
Vōx clāmantis in dēsertō: Parāte viam Dominī, rēctās facite sēmitās eius.
Fuit Iōannēs in dēsertō baptīzāns, et praedicāns baptismum poenitentiae in remissiōnem peccātōrum.
Et ēgrediēbātur ad eum omnis Iūdaeae regiō, et Ierosolymitae ūniversī, et baptīzābantur ab illō in Iordānis flūmine, cōnfitentēs peccāta sua.
Et erat Iōannēs vestītus pilīs camēlī, et zōnā pellicea circā lumbōs eius, et locustās, et mel silvestre edēbat.
Et praedicābat dīcēns: Venit fortior mē post mē: cuius nōn sum dignus prōcumbēns solvere corrigiam calceāmentōrum eius.
Ego baptīzāvī vōs aquā, ille vērō baptīzābit vōs Spīritū Sānctō.
Et factum est: in diēbus illīs vēnit Iēsūs ā Nazareth Galilaeae: et baptīzātus est ā Iōanne in Iordāne.
Et statim ascendēns dē aquā, vīdit caelōs apertōs, et Spīritum tamquam columbam dēscendentem, et manentem in ipsō.
Et vōx facta est dē caelīs: Tū es Fīlius meus dīlēctus, in tē complacuī.
Et statim Spīritus expulit eum in dēsertum.
Et erat in dēsertō quadrāgintā diēbus, et quadrāgintā noctibus: et tentābātur ā Satanā: eratque cum bēstiīs, et Angelī ministrābant illī.
Postquam autem trāditus est Iōannēs, vēnit Iēsūs in Galilaeam, praedicāns Ēvangelium rēgnī Deī,
et dīcēns: Quoniam implētum est tempus, et appropinquāvit rēgnum Deī: poenitēminī, et crēdite Ēvangeliō.
Et praeteriēns secus Mare Galilaeae, vīdit Simōnem, et Andrēam frātrem eius, mittentēs rētia in mare, (erant enim piscātōrēs)
et dīxit eīs Iēsūs: Venīte post mē, et faciam vōs fierī piscātōrēs hominum.
Et prōtinus relictīs rētibus, secūtī sunt eum.
Et prōgressus inde pusillum, vīdit Iācōbum Zebedaeī, et Iōannem frātrem eius, et ipsōs compōnentēs rētia in nāvī:
et statim vocāvit illōs. Et relictō patre suō Zebedaeō in nāvī cum mercēnāriīs, secūtī sunt eum.
Et ingrediuntur Capharnāum: et statim Sabbatīs ingressus in synagōgam, docēbat eōs.
Et stupēbant super doctrīnā eius: erat enim docēns eōs, quasi potestātem habēns, et nōn sīcut scrībae.
Et erat in synagōgā eōrum homō in spīritū immundō: et exclāmāvit,
dīcēns: Quid nōbīs, et tibi Iēsū Nazarēne: vēnistī perdere nōs? sciō quī sīs, Sānctus Deī.
Et comminātus est eī Iēsūs, dīcēns: Obmūtēsce, et exī dē homine.
Et discerpēns eum spīritus immundus, et exclāmāns vōce magnā exiit ab eō.
Et mīrātī sunt omnēs, ita ut conquīrerent inter sē dīcentēs: Quidnam est hoc? Quaenam doctrīna haec nova? Quia in potestāte etiam spīritibus immundīs imperat, et obēdiunt eī.
Et prōcessit rūmor eius statim in omnem regiōnem Galilaeae.
Et prōtinus ēgredientēs dē synagōgā, vēnērunt in domum Simōnis et Andrēae, cum Iācōbō et Iōanne.
Dēcumbēbat autem socrus Simōnis febrīcitāns: et statim dīcunt eī dē illā.
Et accēdēns ēlevāvit eam, apprehēnsā manū eius: et continuō dīmīsit eam febris, et ministrābat eīs.
Vespere autem factō cum occidisset sōl, afferēbant ad eum omnēs male habentēs, et daemonia habentēs:
et erat omnis cīvitās congregāta ad iānuam.
Et cūrāvit multōs, quī vexābantur variīs languōribus, et daemonia multa ēiiciēbat, et nōn sinēbat ea loquī, quoniam sciēbant eum.
Et dīlūculō valdē surgēns, ēgressus abiit in dēsertum locum, ibique ōrābat.
Et prosecutus est eum Simon, et qui cum illo erant.
Et cum invenissent eum, dixerunt ei: Quia omnes quaerunt te.
Et ait illis: Eamus in proximos vicos, et civitates, ut et ibi praedicem: ad hoc enim veni.
Et erat praedicans in synagogis eorum, et in omni Galilaea, et daemonia eiiciens.
Et venit ad eum leprosus deprecans eum: et genu flexo dixit ei: Si vis, potes me mundare.
Iesus autem misertus eius, extendit manum suam: et tangens eum, ait illi: Volo: Mundare.
Et cum dixisset, statim discessit ab eo lepra, et mundatus est.
Et comminatus est ei, statimque eiecit illum:
et dicit ei: Vide nemini dixeris: sed vade, ostende te principi sacerdotum, et offer pro emundatione tua, quae praecepit Moyses in testimonium illis.
At ille egressus coepit praedicare, et diffamare sermonem, ita ut iam non posset manifeste introire in civitatem, sed foris in desertis locis esset, et conveniebant ad eum undique.
